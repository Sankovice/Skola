<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="index.css">
    <title>Špital</title>
</head>
<body>
    <div>
        <h3>Ján Čajak:</h3>
        <h1>Špitál</h1>
        <hr>
        <p id="podnadpis">Dielo digitalizoval <a href="https://zlatyfond.sme.sk/digitalizator/51/Michal-Garaj/">Michal Garaj</a>, <a href="https://zlatyfond.sme.sk/digitalizator/228/Viera-Studenicova/">Viera Studeničová</a> a <a href="https://zlatyfond.sme.sk/digitalizator/405/Olga-Borosova/">Oľga Borošová</a></p>
        <br>
        <h2>1. kapitola</h2>
        <p class="text">V nejakej záležitosti bol som v obecnom dome. V radnej sieni za vrch stolom sedel richtár, sprava i zľava prísažní. Notár doniesol nejakú listinu, ktorú mal richtár podpísať i vysvetľoval mu jej obsah. Zrazu počujeme zvonku hlasitý hovor a vtom sa už dvere otvorili. Pozrel som ta i videl som dnu vkročiť jednu mladú ženu. Tvár jej bola rozpálená od vzrušenia. Viedla za ruky dvoch chlapcov. Starší bol asi šesťročný, a mladší mohol mať dva roky. V rozčúlenosti zabudla sa pokloniť. Chvatom pristúpila k stolu.</p>
        <p class="text">— Pán richtár! — začala hovoriť zadychčane. — Doviedla som vám tieto deti. Mať im ušla. Nemala im čo dať do úst. Tak mi ich nechala, aby som ich sem doviedla, žeby sa dedina postarala o ne, kým sa im otec vráti z vojenčiny.</p>
        <p class="text">Medzitým menší, v červenej zapískanej košeli oblečený chlapec, vopchal si palček do úst, poobzeral sa zadivene po veľkej maľovanej sieni, potom sadol si na zem a začal prštekom ukazovať na rôzne farebné vzorky voskového koberca.</p>
        <p class="text">— A čie sa to deti? — spýtal sa richtár.</p>
        <p class="text">— Ondrove Klátove, ešte ho vlani v jeseni povolali ako rezervistu do Bilegu. To je vraj tam voľakde, kde je tá vojna. Nuž ona samá musela sa starať o ne cez celú zimu. Čo bolo zarobeného, to sa zjedlo, a šlo aj na ohrev a na bytné. Cez zimu čo si mohla sama zarobiť, a to ešte keď má aj dvoje detí? Už dávno hladovali, tak čo, oželela sa, — odišla a deti si tu nechala.</p>
        <p class="text">— A my čo máme robiť s deťmi?</p>
        <p class="text">— A čo ja viem, — odvetila. — Ona mi tak povedala, že keď im vzali otca, tak nech si aj deti vezmú. Zbohom! — zavolala a utekala ozlomkrky domov. Bála sa, ak by jej obecný úrad ešte detváky zavesil na krk.</p>
        <p class="text">— Hm! — ozval sa richtár, a nastalo ticho. Tvár mu zvážnela. Boženíci tiež mlčali a rozmýšľali nad týmto neobyčajným prípadom. Notár mlčky zberal si listiny zo stola. — Deti ani neniesli. Starší stál ani prikutý na jednom mieste a pozeral na obrazy v pozlátených rámoch. Na jednom bol namaľovaný kráľ v červenom, zlatom vyšívanom plášti a na druhom jeho žena s diadémom na hlave. Museli sa mu veľmi páčiť, lebo oka z nich nespustil a ústa mu od údivu ostali otvorené. Menší ešte aj teraz sedel na zemi a prštekom ďobkal do pestrých vzoriek koberca.</p>
        <p class="text">— Hm! — vzdychol si zase richtár. Jeden z prísažných sa pohol, odkašlal si a prešiel si ručníkom po fúzoch, a zasa zamĺkol.</p>
        <p class="text">— Tak čo? Čo budeme? — spytuje sa notár a ukázal prstom na deti.</p>
        <p class="text">— Hm, čo budeme, čo budeme? — opakoval richtár akoby pre seba, — pošleme ich naspäť. Nech si ich chová. A keď ich nemôže, nech idú po domiech, veď ich ľudia vychovajú.</p>
        <p class="text">— Zase len obci na ťarchu, akoby sme na inšie ani nemali, len cudzie deti a žobrákov vydržiavať. A keby boli apoň z poriadneho manželstva, ale len tak skade ruka, skade noha, — prehovoril jeden z prísažných a pozrel na druhých, čo oni na to povedia.</p>
        <p class="text">— Ale predsa nemôžeme ich len tak nechať, veď aj to sú božie stvorenia, — ozval sa druhý prísažný, — a potom, možno, matka sa im vráti a vtedy obec to ani nepocíti.</p>
        <p class="text">— To je pravda, — ozval sa notár, — že sa na obec vždy nové a nové ťarchy valia, a veru musíme veľmi opatrne hospodáriť. Ale teraz vám radím, aby sme tieto deti nenechali bez opatery, lebo otec im je v Bilegu, až hen na hranici nášho cisárstva. Tam chráni vlasť od nepriateľa, a hotový je vyliať za nás i svoju krv, keď to bude žiadať od neho náš najjasnejší a najmilostivejší pán kráľ, a preto by sa nesvedčilo, aby deti za ten čas, kým on, ako som to už raz povedal, chráni našu vlasť, — aby jeho deti mali chodiť medzi nami po žobraní.</p>
        <p class="text">Zastal, pozrel na richtára, potom na prísažných; z jeho pohľadu dostalo sa aj mne za údel, aby videl, aký účinok mali jeho, vlasteneckým pátosom prednesené slová. Na tvári rozhostila sa mu spokojnosť, oči sa mu svietili; stál ešte v rečníckej póze a pravica mu po rečníckom geste len teraz voľne klesla na stôl.</p>
        <p class="text">Richtár sa uhmkal, odkašlal si a povedal: — Nuž veď, keď už z toho ohľadu vezmeme tento prípad, tak už potom je to druhá vec. Keď už Ondrej Klát slúži pána kráľa, tak aj ja som nie už proti tomu, aby sa už, ako takýmto deťom, dáka pomoc nedala, aby sa takto niekde prechovať mohli. Len kde? To je tá vec!</p>
    </div>
</body>
</html>
